Bu enjam akylly tehnologiýalara degişli bolup, onuň kömegi bilen ýaşaýyş jaýlarynda ulanylýan elektrik enjamlary öýjükli telefon arkaly uzak aralykdan dolandyryp we olara gözegçilik edip bolýar.
	“Akylly toga çatyjynyň” esasy wezipesi adamlar üçin ýokary hilli we amatly ýaşaýyş şertlerini döretmekden ybaratdyr. 
	Bu enjam mikrokontrollerleriň esasynda işleýär. Ýörite programmanyň üsti bilen,  mikrokontrollere programma üpjünçiligi ýazylýar. Internet toruna birikmek üçin onda Wi-Fi moduly bardyr. Enjamyň 4 sany çykyş nokady we bir sany USB Port- y bar. Olar mikrokontrollerden çykýan signaly kabul edýär, onuň esasynda işledilýär we öçürilýär. Her bir çykyş nokadyna umumy kuwwaty 2200 Wt -a çenli elektrik enjamlaryny birikdirip bolýar. USB Port bilen öýjükli telefonlary tok çeşmesi bilen iýmitlendirip bolýar. 220 woltly elektrik enjamlary işletmek üçin, ýörite oňa mahsus releler ulanylýar. Çykyş nokatlaryň her biriniň ýagdaýyny (işjeň we işjeň däl) görkezýän indikatorlary goýulýar. Tutuş ulgamy aşa gyzmakdan goramak we sowatmak üçin, kiçi ýelpewaçlar berkidilýär. Enjam durnukly internet baglanyşygyny talap edýär.
	Onuň programma üpjünçiligi Android platformasy üçin elýeterlidir. Ol sadalygy we ykjamlygy bilen tapawutlanýar. Onda jemi 5 sany düwme ýerleşdirilen. 4 sany düwme 4 sany çykyş nokady dolandyrýar. Her düwme iki funksiýany ýerine ýetirýär: 
	1. Basylanda – işledýär;
	2. Basylanda – öçürýär;
	Ýene bir düwme ähli funksiýalary ses arkaly dolandyrmak üçin niýetlenendir. 
	Bu enjam ykjam bolany üçin, ony dürli ýerlerde (edaralarda, kärhanalarda, dükanlarda we ş.m.) ulanyp bolýar. Onuň çykyş nokatlaryna islendik elektrik enjamlary birikdirip bolýar.
	Bu enjamyň beýleki nusgalardan tapawudy onuň birnäçe çykyş nokady bar bolmagydyr. Kiber hüjümlerden goranmak üçin, ony ýerli Wi-Fi toruna birikdirip bolýar. Mundan başga-da käbir ýagdaýlar üçin, her bir çykyş nokadyna, aýratynlykda kesgitli wagt aralyklaryny sazlap bolýan awtomatiki öçüriji ýa-da ýakyjy (timer) ulgamy goýlandyr. Bu ulgamda (15, 30, 60 minut) sazlap bolýan wagt aralyklary bardyr.